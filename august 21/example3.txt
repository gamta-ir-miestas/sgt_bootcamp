Visokių keistų santykių šiais laikais būna. Bet kai tave tos keistenybės paliečia asmeniškai, į viską imi žiūrėti kitaip.

Tai man vienaip taip keistai atrodo, kitiems gal kitaip? Norėjau paklausti, kaip jūs reaguotumėte, jei jūsų merginą išlaikytų jos buvęs mylimasis, su kuriuo ji nėra kartu jau daug metų? Atsitiktinai sužinojau, kad mano merginai jis siunčia pinigus. Ir nemažomis sumomis – net ir po tūkstantį eurų per mėnesį... Paklausiau jos, ką tai reiškia? Už ką jai siunčia tuos pinigus, nors jie jau keleri metai kaip ne pora. Buvęs vaikinas gyvena kitoje šalyje. Todėl jie tikrai nesusitinka, bent tiek tai tikrai galiu garantuoti. Draugė atsakė, kad tiesiog jai nepakanka pinigų, kuriuos ji uždirba. O manęs neprašo, nes žino, kad neturiu. Už tuos pinigus, kuriuos jai siunčia buvęs, ji neva padeda savo šeimai – tėvams, jaunesniajai seseriai. Na, nežinau, kiek teko lankytis pas jos šeimą, tai tikrai jie normalūs žmonės, turintys darbus, apsirengę, pavalgę, dar ir mus pavaišina. Sesuo irgi ne vaikas, turi savo šeimą... Ar jiems tikrai reikia tų pinigų iš kažkokio svetimo žmogaus, ar čia mano mylimoji man kažką meluoja? Padėti tėvams mes galimybės tikrai neturim. Dirbame tokius darbus, kad atlyginimų užtenka tik patiems pragyventi, santaupų taip pat neturim. Net nežinau, kaip reaguoti į tokį merginos elgesį su buvusiuoju. Vadinasi, jie bendrauja paslapčia nuo manęs. Ji kažką jam pasakojasi, kažką guodžiasi. Kokių ketinimų vedinas jis išlaiko savo buvusią merginą (ar jos tėvus)? Ar už tokį dosnumą nepaprašys atsilyginti mano merginos?

Paprašiau nebepriimti iš jo pinigų. Nes mes esame pora, o toks finansavimas iš šalies man atrodo nenormalus. Bet ji pradėjo prieštarauti, kad tada badaus jos tėvai, mes ir patys (man nežinant) esą gyvenam geriau tik buvusiojo dėka. Aš buvau šokiruotas. Tai nesuvokiama! Galvoju pats jam parašysiu. Bet ir taip jau esu pažemintas. Dar labiau žemintis jo akyse nenoriu. Tai, kaip jie elgiasi, yra didžiausias vyro pažeminimas. Kaip elgtumėtės jūs mano vietoje?

Skaitykite daugiau: https://www.lrytas.lt/bendraukime/isklausykite/2023/08/25/news/vyras-pakraupo-ka-su-savo-buvusiuoju-isdarineja-jo-mylimoji-tai-didziausias-pazeminimas--28050498
